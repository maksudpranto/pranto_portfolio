যাত্রা শুরু হয় বিমানবন্দর রেলস্টেশন থেকে। রাত ১২ টার ট্রেনে রওনা দিয়ে সকাল ৭.৩০ এর দিকে চিটাগং পৌছাই। স্টেশনে নেমে সেখান থেকে হাত-মুখে পানি দিয়ে ফ্রেশ হয়ে বাইরে এসে বিখ্যাত নিজাম হোটেলে নাস্তা করে নেই। নাস্তা তে ছিলো পরোটা আর চনার ডাল,চনার ডাল টা অনেক বেশি মজার ছিলো।

নাস্তা শেষ করে আমাদের প্রথম প্ল্যান ছিলো ওয়্যার সিমেট্রি যাবো, কিন্তু কিভাবে যাবো সেটা খুঁজে পাচ্ছিলাম না। একটু সামনের দিকে হেটে কিছু মানুষকে জিজ্ঞাসা করে পরে একটা সিএনজি নিয়ে চলে গেলাম ওয়্যার সিমেট্রি। যদিও সেখানে দেখার তেমন কিছু ছিলো না, চারপাশ দিয়ে একটু ঘুরে কিছু ছবি তুলে হাটাহাটি করে বেরিয়ে পড়লাম সেখান থেকে। তারপর সামনের দিকে হাটতে হাটতে চিন্তা করতেছিলাম পরবর্তিতে কোথায় যাওয়া যায়, ফয়েজ লেক আর ভাটিয়ারি এর ভিতর মেইন কনফিউশন হচ্ছিল। পরে সিদ্ধান্ত নিলাম ভাটিয়ারি যাবো। আমরা ওয়্যার সিমেট্রি থেকে একটু সামনের দিকে এগিয়ে এসে সিটি গেট পর্যন্ত একটা সিএনজি নিলাম তারপর সেখান থেকে লেগুনা করে ভাটিয়ারি নেমে আবার সিএনজি নিয়ে ক্যাফে ২৪। আপনি চাইলে সিটি গেট থেকে প্রাইভেট কার নিয়েও ভাটিয়ারি আসতে পারেন। সিটি গেট এ অনেক গাড়ি ভাড়া পাওয়া যায় যদিও ভাড়া একটু বেশি। যাই হোক, আমরা ক্যাফে ২৪ যেতে যেতে রাস্তার দুইপাশের সবুজে মুগ্ধ হই। আমার দেখা বাংলাদেশের অন্যতম সুন্দর রাস্তা এটা। ক্যাফে ২৪ এ যাওয়ার পথে সানসেট পয়েন্ট আছে সেটাও সুন্দর, যদিও সেখানে আমরা যাইনি। ক্যাফে ২৪ এ এসে শুরুতেই আমার যেটা চোখে পড়েছে সেটা হচ্ছে — ছবিতে নীলগিরি আর সাজেক ভ্রমণ এর বিলবোর্ড। এই জিনিস যে এইখানে আমি সেটা জানতামই না। তারপর আস্তে আস্তে সামনের লেক এর দিকে আগাতে থাকি আর চোখে পড়ে পুরনো কিছু মিলিটারি ট্যাঙ্ক যেগুলোর সাথে কিছু ছবি তুলে লেক এর পাশে যে বসার জায়গা আছে সেখানে বসে লেক এর পানি, বাতাশ আর চারপাশের সবুজ উপভোগ করতে থাকি। সব মিলিয়ে অনেক সুন্দর একটা জায়গা। ভাটিয়ারি তে ২/৩ ঘন্টা কাটানোর পরে আমরা আবার চিটাগং শহরের দিকে রওনা দেই। আর আসার পথে ভাটিয়ারি এর সবুজ রাস্তার মাঝে মাঝে সিএনজি থামিয়ে কিছু ছবি তুলে নেই।

চিটাগং শহরে আসতে আসতে প্রায় দুপুর ১ টা বেজে যায় আর তখন লাঞ্চ এর জন্য আমরা চলে যাই মেজ্জান হাইলে আইয়ুন এ। সেখানে দুপুরের লাঞ্চ সেরে একটু জিরিয়ে নিয়ে রওনা দেই নেভাল এর উদ্দেশ্যে। প্রায় ১/১.৫ ঘন্টা লেগে যায় নেভাল পৌছাতে। নেভাল যেয়েই মন ভরে যায়, এত সুন্দর বাতাশ আর সমুদ্রের গর্জন। যদিও তখন ভর দুপুর এর মতোন। নেভালে আমাদের আরেক বন্ধু ছিলো, তার বাসায় যেয়ে ফ্রেশ হয়ে কিছুক্ষণ একটু বিশ্রাম নিয়ে পরে বেরিয়ে পরি পতেঙ্গা এর উদ্দেশ্যে। প্ল্যান হচ্ছে পতেঙ্গা ঘুরে সন্ধায় আবার নেভাল আসবো। বিকাল ৪.৩০ এর দিকে পতেঙ্গা এর দিকে রওনা দিলাম, যেতে ১৫/২০ মিনিট লাগে। সেখানে যেয়ে সারা বিকাল সমুদ্রের সঙ্গে কাটিয়ে, অনেক অনেক ছবি তুলে সন্ধ্যায় আবার ফিরে আসলাম নেভাল। সন্ধ্যার নেভাল যেনো আরো বেশি সুন্দর। আমরা পেয়াজু আর মাছ ফ্রাই নিয়ে বসে পড়লাম সমুদ্রের কিনারে। আকাশে সুন্দর জ্যোৎস্না, সমুদ্রের গর্জন, আর বাতাশের শব্দ। সব কিছু মিলিয়ে এই পরিবেশ এর তুলনা করা কঠিন। এখান থেকে যেনো উঠতেই মন চাচ্ছিলো না, কিন্তু কি আর করা যাবে, আমাদের রাতের ট্রেন ছিলো ১১ টায়, তাই আমরা রাত ৯ টার দিকে নেভাল থেকে শহরের দিকে রওনা দেই এবং ৪৫ মিনিটের ভিতর এসে পড়ি। এসে আবার স্টেশন এর পাশে নিজাম হোটেলে রাতের খাবার খেয়ে ট্রেনে উঠে পড়ি। এভাবেই শেষ হয় ১ দিনের চিটাগং ট্যুর।

আমরা ছিলাম ২ জন, আমাদের পার পার্সন খরচ পড়েছে ২৩৬৪ টাকা করে, যদিও এর চাইতে অনেক কমেই ঘুরে আসা সম্ভব।
