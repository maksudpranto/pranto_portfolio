\
বেশ অনেকদিন ধরেই&nbsp;**সেন্ট মার্টিন**&nbsp;যাবার ইচ্ছা মনের ভিতর প্রবলভাবে। কিন্তু সময় করে যাওয়া আর হচ্ছিলো না। অতঃপর সেই কাঙ্ক্ষিত দিন আসলো (২৬ জানুয়ারি ২০১৯) আর আমরা ৪ বন্ধু মিলে রওনা দিয়ে দেই আমাদের সেই কাঙ্ক্ষিত সেন্ট মার্টিন এর উদ্দেশ্যে। যদিও আশিক ছিলো উজ্জ্বল এবং শামীম এর বন্ধু এবং ট্যুর এর দিন প্রথম আমার আশিক এর সাথে দেখা হয়, কিন্তু তারপর পুরো ট্যুর থেকে শুরু করে এখন পর্যন্ত আশিক আমার বেশ ভালো বন্ধু হয়ে গিয়েছে।

২৬ জানুয়ারি রাত ১১ টার দিকে আমরা টেকনাফ এর উদ্দেশ্যে রওনা দেই শ্যামলি পরিবহণ এর একটি নন এসি বাসে করে। এর আগেই আমি আর উজ্জ্বল মিলে বাসের টিকেট এবং ধানমন্ডি কেয়ারী প্লাজা থেকে কেয়ারী সিন্দাবাদ জাহাজ এর টিকেট কেটে নিয়েছিলাম যেনো টেকনাফ যেয়ে কোন ঝামেলা পোহাতে না হয়। ২৭ জানুয়ারি খুব ভোরে আনুমানিক ৬.৩০ এর দিকে আমরা টেকনাফ পৌছে যাই এবং সেখানে হাল্কা কিছু নাস্তা সেরে নিয়ে আমাদের জাহাজ এর জন্য অপেক্ষা করতে থাকি। যদিও শীতকাল ছিলো কিন্তু তেমন একটা শীত আমরা টের পাচ্ছিলাম না। তারপর অপেক্ষা করতে করতে আমাদের জাহাজ এসে পৌছালো এবং আস্তে আস্তে আমরা জাহাজে উঠলাম। জাহাজ দেখেই মনের ভিতর কেমন যেনো একটা উত্তেজনা শুরু হলো। তারপর আস্তে আস্তে জাহাজ যখন সমুদ্রের বুক চিরে চলতে শুরু করলো আর ঝাকে ঝাকে সীগাল এর দল দেখতে পেলাম আমরা সবাই। এ যেন এক অদ্ভুত সুন্দর দৃশ্য। পুরো সেন্ট মার্টিন পর্যন্ত প্রায় এই সীগাল এর দল আমাদের সঙ্গী ছিলো। আমরা জাহাজের এপাশ ওপাশ এ ঘুরাঘুরি একটু সেলফি তোলা, আড্ডা দেওয়া এভাবে পৌছে গেলাম সেই বহু কাঙ্ক্ষিত সেন্ট মার্টিন এর জেটি ঘাটে। জাহাজ থেকে নেমেই শুরু হয়ে গেলো হোটেল খোজার জন্য দৌড়াদৌড়ি। এ প্রান্ত, ওপ্রান্ত খুজে অনেক ক্লান্ত হয়ে অবশেষে একটা মন মত হোটেল আমরা পেয়ে গেলাম যেটা বিচ এর বেশ কাছেই বলা যায়। হোটেলে সবকিছু রেখে একটু ফ্রেশ হয়ে বেরিয়ে পড়ি দুপুরের খাবার এর খোঁজে, অনেক খুঁজে একটা হোটেল এ কিছু একটা খেলাম কিন্তু মন ভরলো না কেনো জানি। যাই হোক, এভাবে করে প্রায় সন্ধ্যা যখন ঘনিয়ে আসলো তখন আমরা বীচের দিকে যেয়ে সমুদ্র এর গর্জন উপভোগ করছি সবাই মিলে, আর সেলফি তোলা,ভিডিও করা এসব করে কিছুক্ষণ কাটালাম। তারপর যখন অন্ধকার নেমে এলো তখন আমরা সমুদ্র এর কাছেই দোকান থেকে সামুদ্রিক মাছ কিনে বার-বি-কিউ করে খেয়ে নিলাম আর ফিরে এসে সেন্টমার্টিন এর বাজার ঘুরে ঘুরে দেখলাম। পরেরদিন আমাদের প্ল্যান ছিলো&nbsp;**ছেড়াদ্বিপ,**&nbsp;তাই আজকেই সাইকেল ভাড়া করে রাখলাম যেনো সকালে আর সময় নষ্ট না হয়। এভাবে করে কাটলো আমাদের প্রথম দিন।

**২য় দিন (২৮ জানুয়ারি ২০১৯)**&nbsp;— খুব ভোরে ৬ টার দিকে আমরা ৪ জন মিলে ৪ টা সাইকেল নিয়ে বেরিয়ে পড়লাম&nbsp;**ছেড়াদ্বিপ**&nbsp;এর উদ্দেশ্যে। সেন্ট মার্টীন হাসপাতাল এর সামনে যেয়ে নাস্তাও সেরে নিলাম, ততক্ষনে বেশ ভালো রোদ উঠে গেছে। যদিও&nbsp;**ছেড়াদ্বিপ**অনেকেই ট্রলার নিয়ে যায়, কিন্তু আমরা যেহেতু সবাই সাইকেল চালাতে পারি তাই ভাবলাম পুরো সেন্ট মার্টিন ঘুরে ও দেখা হবে আর মজাও হবে। যাই হোক, নাস্তা সেরে আমরা সাইকেল এর পিঠে চেপে বসলাম আমরা আর শুরু হলো&nbsp;**ছেড়াদ্বিপ**&nbsp;যাত্রা। কিন্তু কিছুক্ষণ পথ যেতেই ঘটলো বিপত্তি, উজ্জ্বল এর সাইকেল এর প্যাডেল গেলো ভেঙ্গে। সাইকেল তো আর চালানো যায়না। একেই বালি এর পথ, তারপর সাইকেল এর সমস্যা। সবাই পড়লাম বিপদে। এভাবে আস্তে আস্তে করে অনেক কষ্টে কিছুদূর যাবার পরে আর যাওয়া যাচ্ছিলো না। কি করবো ভেবে ভেবে সাইকেল ঠেলে ঠেলে কিছুদূর যাবার পরে একটা দোকান এর মত দেখলাম আর দোকানদার এর বাড়িও ছিলো পিছনে, সেখান থেকে একটা তার সদৃশ কিছু নিয়ে সাইকেল কোনমতে ঠিক করে আবার শুরু করলাম যাত্রা। এদিক সাইকেল চালাতে চালাতে সবার খুব কষ্ট হচ্ছিলো কিন্তু&nbsp;**ছেড়াদ্বিপ**&nbsp;এর যেনো আর দেখা নেই। এভাবে বেশ খানিক পর যখন&nbsp;**ছেড়াদ্বিপ**উঁকি দিলো তখন একটু শান্তি পেলাম।&nbsp;**ছেড়াদ্বিপ**&nbsp;পৌছে আমরা সাইকেল রেখে আগে একটু জিরিয়ে নিলাম। তারপর&nbsp;**ছেড়াদ্বিপ**&nbsp;এর এদিক ওদিক ছুটোছুটি শুরু হলো। সবাই মিলে সেলফি, যার যার মতোন করে কিছু ছবি, সবাই একে অপরকে ছবি তুলে দিলাম, সবাই মিলে ছবি তুললাম, পানিতে ভিজলাম বেশ খানিকক্ষণ। এবার ফেরার পালা, এবার চিন্তা করলাম এবার আমরা বিচ এর কোল ঘেঁষে যাবো আসার সময়ের মতোন গ্রাম এর ভিতর দিয়ে না। যেই ভাবা সেই কাজ এবার আমরা অনেক শান্তিতে বিচের কোল ঘেঁষে সাইকেল নিয়ে আবার ফিরে এলাম&nbsp;**সেন্ট মার্টিন**&nbsp;এ।&nbsp;**ছেড়াদ্বিপ**&nbsp;থেকে সাইকেল চালিয়ে এসে আমরা ৪জন রীতিমত অনেক ক্লান্ত, কারো শরীরে তেমন শক্তি নেই। তাই কোনমতে দুপুর এর খাবার খেয়ে সবাই বিশ্রামে। কিন্তু সমস্যা হচ্ছিলো একটাই যে পুরো&nbsp;**সেন্ট মার্টিন**&nbsp;এ মনের মত খাবার এর দোকান পাচ্ছিলাম না আমরা, এটা নিয়ে একটা আক্ষেপ কাজ করছিলো। সন্ধ্যার দিকে আমরা আবার বেরিয়ে পড়ি বিচ এর দিকে, সেখানে আমরা পুরো বিচ ঘুরে ডাব কিনে খেলাম, সমুদ্র উপভোগ করলাম কিছুক্ষণ, অন্য একটা রিসোর্ট এর ভিতরে যেয়ে হ্যামক এ একটু ঝুল খেলাম এবং আসার পথে কোন এক দোকানে কিছুক্ষণ ক্যারাম খেললাম। এবার রাতের ডিনার এর পালা, কিন্তু কোথায় খাবো সেটা নিয়ে সবাই চিন্তায় ছিলাম, খুজতে খুজতে আমরা আবিষ্কার করলাম একটা রেস্টুরেন্ট যেখানের খাবার খেয়ে মনে হলো যে ফাইনালি ভালো কিছু খেলাম। এমন না যে সব দামী খাবার কিন্তু ২ দিন ধরে যেটাই খাচ্ছিলাম সেই খাবার কিন্তু অনেক ভালো ভাবে। ওদের পরটা টা ছিলো এক কথায় অসাধারণ। আমার খাওয়া অন্যতম সেরা বললেও বাড়িয়ে বলা হবে না। সবাই মিলে ঠিক করলাম এখন থেকে পরের খাবার এখানেই খাবো। অতঃপর রাতের খাবার তৃপ্তি নিয়ে খেয়ে রুমে যেয়ে সবাই ঘুম। এদিকে আমরা যে বীচে যেয়ে গোসল করিনাই ঠিকমতো সেটা আর মনে নাই কারো।

**৩য় দিন (২৯ জানুয়ারি ২০১৯)**&nbsp;— ভোরে ঘুম ভেঙ্গে আবারো আমরা সাইকেল নিয়ে বেরিয়ে পড়লাম বিচের উদ্দেশ্যে যে পুরো বিচ আর সেন্ট মার্টিন ঘুরে দেখবো। এবার সাইকেল সবাই ভালো করে চেক করে নিয়েছি। সাইকেল নিয়ে ৪জন বেরিয়ে পড়লাম বীচের উদ্দেশ্যে। বীচে যেয়ে সবাই সাইকেল নিয়ে যেনো রেস করলাম রীতিমত। এ প্রান্ত থেকে ও প্রান্ত পুরো সেন্টমার্টিন ঘুরে ছবি তুলে ফিরে আসলাম গতকাল রাতের সেই রেস্টুরেন্টে নাস্তা করার জন্য। নাস্তা শেষ করে সাইকেল জমা দিয়ে হোটেলে ফিরে জামাকাপড় নিয়ে চলে আসলাম বীচে গোসল এর জন্য। এদিকে আজকেই আবার আমাদের জাহাজ আসবে ফেরত যাবার জন্য। ২/৩ ঘন্টা এর মতোন বীচে ঝাপাঝাপি, দাপাদাপি করে, একগাদা ছবি তুলে যেনো আমাদের মন চাইছিলো না এই জায়গা ছেড়ে চলে যাই। যাই হোক, গোসল শেষ করে আবার সেই রেস্টুরেন্টে এসে পেট ভরে দুপুরের খাবার খেয়ে রওনা দিলাম ৩ টার দিকে জাহাজে করে টেকনাফ এর উদ্দেশ্যে। এদিক আমার থিসিস সুপারভাইজার নাকি আমাকে বলছে যলদি দেখা করতে তাই আমি সেন্ট মার্টিন থেকেই ঢাকা এর টিকিট কেটে নিয়েছিলাম যাতে করে টেকনাফ গিয়ে বাসে উঠতে পারি সহজে। আর ওরা ৩ জন কক্সবাজার চলে যাবে টেকনাফ থেকে। যদিও ওরা আমাকে যেতে দিতে চাইছিলো না শুরু থেকেই। টেকনাফ আসার পরে সত্যি বলতে আমার ও মন চাইতে ছিলো না ওদের রেখে আমি একা ঢাকা আসি আর ওরা কক্সবাজার মজা করুক। ওরাও জোর করতেছিলো যে টিকিট বিক্রি করে দেই যেভাবেই হোক। আমিও ওদের কথায় সায় দিয়ে ঢাকার টিকিট বিক্রি করে ওদের সাথে রওনা দিলাম কক্সবাজার। আর এভাবেই শেষ হলো জীবনের অন্যতম স্মরণীয় এই ট্যুর।
